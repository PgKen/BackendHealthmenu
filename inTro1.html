<div id="htmlIntro">
<p style="font-size: 20px; text-align: center"><b>คำนำเมนูสุขภาพ</b></p>
<p style="text-indent: 25px">ตลาดศรีเมืองได้ดำเนินการ “ยุทธศาสตร์อาหารปลอดภัยตลาดศรีเมือง”  มาตั้งแต่ ปี 2540 
ด้วยตะหนักถึงความปลอดภัยของผู้บริโภคและเกษตรกร  ที่คุ้นเคยกับการใช้สารเคมีเพื่อให้ผลผลิตสวย ตามความต้องการของผู้บริโภค แต่ผลร้ายคือผลผลิตมีสารตกค้างสูง และก่อให้เกิดโรคภัยต่างๆมากมาย  ใน ปี พ.ศ. 2542 จึงร่วมมือกับหน่วยงานสังกัดกระทรวงการเกษตรฯในจังหวัด  จัดตั้งฝ่ายพัฒนาการผลิตขึ้น   โดยสนับสนุนองค์ความรู้ด้านการผลิตพืชปลอดภัยแก่เกษตรกร   มีการจัดตั้งกลุ่มเกษตรกร เพื่อส่งเสริมการใช้จุลินทรีย์ สมุนไพรในการผลิต  และประสานจัดหางบประมาณสนับสนุนการสร้างโรงผลิตปุ๋ยชีวภาพให้กับกลุ่มเกษตรกร  เพื่อลดต้นทุนการผลิตและได้ผลผลิตปลอดภัยตามมาตรฐาน (GAP) โดยมีวัตถุประสงค์หลักคือ เพื่อส่งเสริมการผลิตผักผลไม้ปลอดภัยของกลุ่มเกษตรกรให้เกิดความยั่งยืน  ให้ผู้บริโภคได้บริโภคอาหารที่สะอาด ปลอดภัย  ปราศจากสารพิษปนเปื้อนและมีสุขภาพดี  </p>

<p style="text-indent: 25px">ในปัจจุบัน จะพบว่ามีผู้ป่วยโรคเรื้อรังมาก  ซึ่งส่วนใหญ่เกิดจากการบริโภคอาหารที่ไม่ถูกต้อง ได้แก่ กินอาหารจำพวกแป้งมากเกินไป หรือ กินอาหารที่มีสารปนเปื้อนต่อเนื่อง  โดยรู้เท่าไม่ถึงการณ์  ดังนั้น เพื่อเป็นการส่งเสริมสุขภาพอนามัย และป้องกันโรค   ตลาดศรีเมืองจึงจัดทำ Web site เมนูสุขภาพ ขึ้น  เพื่อสนับสนุนให้ประชาชนหันมาบริโภค ผักผลไม้ ปลอดภัยมากยิ่งขึ้น   โดยผู้บริโภคสามารถเข้าถึงผลผลิตผักผลไม้ ปลอดภัยได้  จากแหล่งของเกษตรกรในโครงการผักปลอดภัยของตลาดศรีเมือง</p>

<p style="text-indent: 25px">เมนูสุขภาพนี้    ได้รวบรวมรายการอาหารและเครื่องดื่มที่ปรุงด้วยผัก และผลไม้ จากผู้เชี่ยวชาญด้านสุขภาพ  นักโภชนากร  และผู้มีประสบการณ์ด้านอาหาร  ซึ่งได้มีเผยแพร่ไว้ในสื่อต่างๆ    ด้วยคาดหวังให้ผู้รักษ์สุขภาพ และประชาชนทั่วไป  จะหันมากินผักผลไม้ให้เป็นยา    โดยการสมัครเป็นสมาชิกและเข้ามาศึกษาวิธีการปรุงเมนูแต่ละรายการที่ง่ายต่อการเตรียม  การหาวัตถุดิบ   และสามารถหาแหล่งซื้อได้ง่าย</p>

<p style="text-indent: 25px">การรวบรวมเมนูสุขภาพชุดนี้  ยังอยู่ในระหว่างการพัฒนา เพื่อให้ได้ข้อมูลที่สมบูรณ์ เป็นหมวดหมู่ยิ่งขึ้น   หากมีข้อบกพร่องใดๆ ขอท่านผู้รู้ได้โปรดชี้แนะ จักเป็นพระคุณอย่างสูง  ผู้รวบรวมขอน้อมรับด้วยความขอบคุณไว้ ณ โอกาสนี้</p>

<p style="text-indent: 25px">คณะผู้จัดทำหวังว่า  เมนูสุขภาพนี้ จะเป็นประโยชน์สำหรับผู้ที่สนใจ   ในการที่จะเลือกซื้ออาหารมารับประทาน  ซึ่งต้องขอขอบคุณผู้ทรงคุณวุฒิทุกท่าน  ที่ได้ทำเมนูเหล่านี้เผยแพร่ไว้</p>

<p>
<span style="float: right;">คณะผู้จัดทำ</span><br/>
<span style="float: right;">โครงการอาหารปลอดภัยตลาดศรีเมือง</span><br/>
<span style="float: right;">พฤษภาคม  2561</span><br/>
</p>
</div>